[Home](README.md) / FAQ

# FAQ

FAQ sta per _Frequently Asked Questions_, ovvero _Domande poste frequentemente_.

Questa sezione verrà popolata mano a mano che ci si renderà conto che alcune domande sorgono abbastanza frequentemente.

## Perché questo progetto?

Troppo spesso vengono poste le stesse domande, insorgono malumori a causa della disinformazione e si perpetrano molte strumentalizzazioni politiche (da parte di ogni colore).

Il sito del comune ([link](http://comune.desio.mb.it)) risulta poco accessibile e a volte anche poco completo.

Le piattaforme social più usate dai desiani, come la pagina Facebook [Sei di desio Se](https://www.facebook.com/groups/823777737638221/), non sono semplicemente adatte a gestire delle informazioni altamente correlate e che non devono perdere di importanza nel tempo.

Serve uno strumento accessibile in fase di consultazione e semplice da usare per chi decide di contribuire.

Infine deve essere enormemente facilitata la collaborazione, perché non è sostenibile un enorme sforzo da parte di pochi mentre è auspicabile uno sforzo distribuito, anche non continuo nel tempo, da parte di molti.

## A chi è rivolto?

**Al Sindaco, agli assessori e ai consiglieri comunali**: *fatti* inerenti l'amministrazione possono essere aggiunti, complementati nel tempo e usati come riferimento in sede di retrospettive e pianificazioni.

**Ai cittadini**: insieme è possibile far convergere gli sforzi ed evitare che importanti informazioni vengano perse. Molti dubbi spesso hanno già trovato risposte ed è quindi più facile trovarle se gli argomenti sono collegati e accessibili nello stesso posto.

## Come funziona?

È un po' come se stessimo creando una Wikipedia di Desio, ovvero una serie di documenti collegati tra di loro.

## Come posso scrivere i contenuti?

Ogni contenuto può essere scritto in Markdown, una sintassi che permette di creare documenti dotati di semplice formattazione tramite l'uso di semplici convenzioni. È disponibile una guida contenente una lista di tutte le convenzioni supportate ([link](https://help.github.com/articles/basic-writing-and-formatting-syntax/)).

## Ho altri dubbi, a chi posso chiedere?

Per ogni dubbio non coperto da queste FAQ puoi contattare l'amministratore, @olistik, eventualmente spedendogli un'e-mail all'indirizzo [root@olisti.co](mailto:root@olisti.co).
